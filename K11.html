
<html>

<head>
<meta charset="UTF-8">
<title>Adam Mickiewicz: Pan Tadeusz</title>
</head>
<body>
 <div>
  <h2>KSIĘGA JEDENASTA<br />
  ROK 1812</h2>
  <h3>Treść:</h3>
  <h3>Wróżby wiosenne - Wkroczenie wojsk - Nabożeństwo - Rehabilitacja
  urzędowa śp. Jacka Soplicy - Z rozmów Gerwazego i Protazego wnosić można bliski
  koniec procesu - Umizgi ułana z dziewczyną - Rozstrzyga się spór o Kusego i Sokoła -
  Zaczem goście zgromadzają się na biesiadę - Przedstawienie wodzom par narzeczonych.</h3>
  O roku ów! kto ciebie widział w naszym kraju!<br />
  Ciebie lud zowie dotąd rokiem urodzaju,<br />
  A żołnierz rokiem wojny; dotąd lubią starzy<br />
  O tobie bajać, dotąd pieśń o tobie marzy.<br />
  Z dawna byłeś niebieskim oznajmiony cudem<br />
  I poprzedzony głuchą wieścią między ludem;<br />
  Ogarnęło Litwinów serca z wiosny słońcem<br />
  Jakieś dziwne przeczucie, jak przed świata końcem,<br />
  Jakieś oczekiwanie tęskne i radośne.<br />
  <br />
  Kiedy pierwszy raz bydło wygnano na wiosnę,<br />
  Uważano, że chociaż zgłodniałe i chude,<br />
  Nie biegło na ruń, co już umaiła grudę,<br />
  Lecz kładło się na rolę i schyliwszy głowy,<br />
  Ryczało albo żuło swój pokarm zimowy.<br />
  <br />
  I wieśniacy ciągnący na jarzynę pługi<br />
  Nie cieszą się, jak zwykle, z końca zimy długi?j,<br />
  Nie śpiewają piosenek, pracują leniwo,<br />
  Jakby nie pamiętali na zasiew i żniwo.<br />
  Co krok wstrzymują woły i podjezdki w bronie<br />
  I poglądają z trwogą ku zachodniej stronie,<br />
  Jakby z tej strony miał się objawić cud jaki,<br />
  I uważają z trwogą wracające ptaki.<br />
  Bo już bocian przyleciał do rodzinnej sosny<br />
  I rozpiął skrzydła białe, wczesny sztandar wiosny;<br />
  A za nim, krzykliwemi nadciągnąwszy pułki,<br />
  Gromadziły się ponad wodami jaskułki<br />
  I z ziemi zmarzłej brały błoto na swe domki.<br />
  W wieczór słychać w zaroślach szept ciągnącej słomki,<br />
  I stada dzikich gęsi szumią ponad lasem,<br />
  I znużone na popas spadają z hałasem,<br />
  A w głębi ciemnej nieba wciąż jęczą żurawie.<br />
  Słysząc to nocni stróże pytają w obawie,<br />
  Skąd w królestwie skrzydlatem tyle zamieszania,<br />
  Jaka burza te ptaki tak wcześnie wygania.<br />
  <br />
  Aż oto nowe stada, jakby gilów, siewek<br />
  I szpaków, stada jasnych kit i chorągiewek<br />
  Zajaśniały na wzgórkach, spadają na błonie:<br />
  Konnica! dziwne stroje, niewidziane bronie,<br />
  Półk za półkiem, a środkiem, jak stopione śniegi,<br />
  Płyną drogami kute żelazem szeregi;<br />
  Z lasów czernią się czapki, rzęd bagnetów błyska,<br />
  Roją się niezliczone piechoty mrowiska.<br />
  <br />
  Wszyscy na północ! Rzekłbyś, że wonczas z wyraju<br />
  Za ptastwem i lud ruszył do naszego kraju,<br />
  Pędzony niepojętą, instynktową mocą.<br />
  <br />
  Konie, ludzie, armaty, orły dniem i nocą<br />
  Płyną; na niebie górą tu i ówdzie łuny,<br />
  Ziemia drży, słychać, biją stronami pioruny. -<br />
  <br />
  Wojna! wojna! Nie było w Litwie kąta ziemi,<br />
  Gdzie by jej huk nie doszedł; pomiędzy ciemnemi<br />
  Puszczami chłop, którego dziady i rodzice<br />
  Pomarli nie wyjrzawszy za lasu granice,<br />
  Który innych na niebie nie rozumiał krzyków<br />
  Prócz wichrów, a na ziemi prócz bestyi ryków,<br />
  Gości innych nie widział oprócz spółleśników -<br />
  Teraz widzi: na niebie dziwna łuna pała,<br />
  W puszczy łoskot, to kula od jakiegoś działa,<br />
  Zbłądziwszy z pola bitwy, dróg w lesie szukała,<br />
  Rwąc pnie, siekąc gałęzie. Żubr, brodacz sędziwy,<br />
  Zadrżał we mchu, najeżył długie włosy grzywy,<br />
  Wstaje na wpół, na przednich nogach się opiera<br />
  I potrząsając brodą, zdziwiony spoziera<br />
  Na błyskające nagle między łomem zgliszcze:<br />
  Był to zbłąkany granat, kręci się, wre, świszcze,<br />
  Pękł z hukiem jakby piorun; żubr pierwszy raz w życiu<br />
  Zląkł się i uciekł w głębszem schować się ukryciu.<br />
  <br />
  Bitwa! gdzie? w której stronie? - pytają młodzieńce,<br />
  Chwytają broń; kobiety wznoszą w niebo ręce;<br />
  Wszyscy, pewni zwycięstwa, wołają ze łzami:<br />
  &quot;Bóg jest z Napoleonem, Napoleon z nami!&quot;<br />
  <br />
  O wiosno! kto cię widział wtenczas w naszym kraju,<br />
  Pamiętna wiosno wojny, wiosno urodzaju!<br />
  O wiosno! kto cię widział, jak byłaś kwitnąca<br />
  Zbożami i trawami, a ludźmi błyszcząca,<br />
  Obfita we zdarzenia, nadzieją brzemienna!<br />
  Ja ciebie dotąd widzę, piękna maro senna!<br />
  Urodzony w niewoli, okuty w powiciu,<br />
  Ja tylko jedną taką wiosnę miałem w życiu.<br />
  <br />
  Soplicowo leżało tuż przy wielkiej drodze,<br />
  Którą od strony Niemna ciągnęli dwaj wodze:<br />
  Nasz Książę Józef i król westfalski Hieronim.<br />
  Już zajęli część Litwy od Grodna po Słonim,<br />
  Gdy król rozkazał wojsku dać trzy dni wytchnienia.<br />
  Ale polscy żołnierze mimo utrudzenia<br />
  Skarżyli się, że król im marszu nie dozwala;<br />
  Tak radzi by co prędzej doścignąć Moskala.<br />
  <br />
  W mieście pobliskim stanął główny sztab
  książęcy,<br />
  A w Soplicowie oboz czterdziestu tysięcy<br />
  I ze sztabami swemi jenerał Dąbrowski,<br />
  Kniaziewicz, Małachowski, Giedrojć i Grabowski.<br />
  <br />
  Późno było, gdy weszli; więc każdy, gdzie może,<br />
  Zabierają kwatery w zamczysku, we dworze;<br />
  Skoro dano rozkazy, rozstawiono czaty,<br />
  Każdy strudzony poszedł spać do swej komnaty.<br />
  Z nocą wszystko ucichło: oboz, dwór i pole;<br />
  Widać tylko, jak cienie, błądzące patrole<br />
  I gdzieniegdzie błyskania ognisk obozowych,<br />
  Słychać kolejne hasła stanowisk wojskowych.<br />
  <br />
  Spali: gospodarz domu, wodze i żołnierze;<br />
  Oczu tylko Wojskiego sen słodki nie bierze ;<br />
  Bo Wojski ma na jutro biesiadę wyprawić,<br />
  Którą chce dom Sopliców na wiek wieków wsławić:<br />
  Biesiadę godną miłych sercom polskim gości<br />
  I odpowiednią wielkiej dnia uroczystości,<br />
  Co jest świętem kościelnem i świętem rodziny;<br />
  Jutro odbyć się mają trzech par zaręczyny,<br />
  Zaś jenerał Dąbrowski oświadczył z wieczora,<br />
  Że chce mieć obiad polski. <br />
  <br />
  Choć spóźniona pora,<br />
  Wojski zebrał co prędzej z sąsiedztwa kucharzy;<br />
  Pięciu ich było; służą, on sam gospodarzy.<br />
  Jako kuchmistrz białym się fartuchem opasał,<br />
  Wdział szlafmycę, a ręce do łokciów zakasał;<br />
  W ręku ma plackę muszą, owad lada jaki<br />
  Odpędza wpadający chciwie na przysmaki;<br />
  Drugą ręką przetarte okulary włożył,<br />
  Dobył z zanadrza księgę, odwinął, otworzył.<br />
  <br />
  Księga ta miała tytuł: <i>Kucharz doskonały</i>.<br />
  W niej spisane dokładnie wszystkie specyjały<br />
  Stołów polskich; podług niej Hrabia na Tęczynie<br />
  Dawał owe biesiady we włoskiej krainie,<br />
  Którym się Ojciec Święty Urban Ósmy dziwił;<br />
  Podług niej później Karol Kochanku-Radziwiłł,<br />
  Gdy przyjmował w Nieświżu króla Stanisława,<br />
  Sprawił pamiętną ową ucztę, której sława<br />
  Dotąd żyje na Litwie we gminnej powieści.<br />
  <br />
  Co Wojski wyczytawszy pojmie i obwieści,<br />
  To natychmiast kucharze robią umiejętni.<br />
  Wre robota, pięćdziesiąt nożów w stoły tętni,<br />
  Zwijają się kuchciki czarne jak szatany:<br />
  Ci niosą drwa, ci z mlekiem i z winem sagany,<br />
  Leją w kotły, skowrody, w rądle, dym wybucha;<br />
  Dwóch kuchcików przy piecu siedzi, w mieszki dmucha.<br />
  Wojski, ażeby ogień tem łacniej rozpalać,<br />
  Rozkazał stopionego masła na drwa nalać<br />
  (Zbytek ten dozwolony jest w dostatnim domu).<br />
  Kuchciki sypią w ogień suche pęki łomu.<br />
  Inni na rożny sadzą ogromne pieczenie<br />
  Wołowe, sarnie, cąbry dzicze i jelenie;<br />
  Ci skubią stosy ptastwa; lecą puchów chmury,<br />
  Obnażają się głuszce, cietrzewie i kury.<br />
  Lecz kur niewiele było; od owej wyprawy,<br />
  Którą w czasie zajazdu Dobrzyński Sak krwawy<br />
  Zrobił na kurnik, kędy Zosi gospodarstwo<br />
  Zniszczył, nie zostawiwszy sztuki na lekarstwo -<br />
  Jeszcze nie mogło ptastwem zakwitnąć na nowo<br />
  Sławne niegdyś ze drobiu swego Soplicowo.<br />
  Zresztą zaś mięs wszelkich był wielki dostatek,<br />
  Co się zgromadzić dało i z domu, i z jatek,<br />
  I z lasów, i z sąsiedztwa, z bliska i z daleka:<br />
  Rzekłbyś, ptasiego tylko niedostaje mleka.<br />
  Dwie rzeczy, których hojny pan uczty szuka,<br />
  Łączą się w Soplicowie: dostatek i sztuka.<br />
  <br />
  Już wschodził uroczysty <br />
  dzień N a j ś w i ę t s z e j P a n n y<br />
  K w i e t n e j. Pogoda była prześliczna, czas ranny,<br />
  Niebo czyste, wokoło ziemi obciągnięte,<br />
  Jako morze wiszące, ciche, wklęsło-wgięte;<br />
  Kilka gwiazd świeci z głębi, jako perły ze dna<br />
  Przez fale; z boku chmurka biała, sama jedna,<br />
  Podlatuje i skrzydła w błękicie zanurza,<br />
  Podobne do niknących piór Anioła Stróża,<br />
  Który nocną modlitwą ludzi przytrzymany<br />
  Spóźnił się, śpieszy wracać między spółniebiany.<br />
  <br />
  Już ostatnie perły gwiazd zamierzchły i na dnie<br />
  Niebios zgasły, i niebo środkiem czoła bladnie,<br />
  Prawą skronią złożone na wezgłowiu cieni,<br />
  Jeszcze smagławe, lewą coraz się rumieni;<br />
  A dalej okrąg, jakby powieka szeroka,<br />
  Rozsuwa się i w środku widać białek oka,<br />
  Widać tęczę, źrenicę - już promień wytrysnął,<br />
  Po okrągłych niebiosach wygięty przebłysnął<br />
  I w białej chmurce jako złoty grot zawisnął.<br />
  Na ten strzał, na dnia hasło, pęk ogniów wylata,<br />
  Tysiąc rac krzyżuje się po okręgu świata,<br />
  A oko słońca weszło. Jeszcze nieco senne<br />
  Przymruża się, drżąc wstrząsa swe rzęsy promienne,<br />
  Siedmią barw błyszczy razem: szafirowe razem,<br />
  Razem krwawi się w rubin i żółknie topazem,<br />
  Aż rozlśniło się jako kryształ przezroczyste,<br />
  Potem jak brylant światłe, na koniec ogniste,<br />
  Jak księżyc wielkie, jako gwiazda migające:<br />
  Tak po nieźmiernem niebie szło samotne słońce.<br />
  <br />
  Dziś pospólstwo litewskie z całej okolicy<br />
  Zebrało się przed wschodem wokoło kaplicy,<br />
  Jak gdyby na nowego ogłoszenie cudu.<br />
  Zbiór ten pochodził w części z pobożności ludu,<br />
  A w części z ciekawości: bo dziś w Soplicowie<br />
  Na nabożeństwie mają być jenerałowie,<br />
  Sławni dowódcy owi naszych legijonów,<br />
  Których lud znał imiona i czcił jak patronów,<br />
  Których wszystkie tułactwa, wyprawy i bitwy<br />
  Były ewangeliją narodową Litwy.<br />
  <br />
  Już przyszło oficerów kilku, tłum żołnierzy;<br />
  Lud ich otacza, patrzy, ledwie oczom wierzy,<br />
  Oglądając rodaków mundury noszących,<br />
  Zbrojnych, wolnych i polskim językiem mówiących.<br />
  <br />
  Wyszła msza. Nie obejmie świątynia maleńka<br />
  Całego zgromadzenia; lud na trawie klęka,<br />
  Patrząc we drzwi kaplicy, odkrywają głowy:<br />
  Włos litewskiego ludu, biały albo płowy,<br />
  Pozłacał się jako łan dojrzałego żyta;<br />
  Gdzieniegdzie kraśna główka dziewicza wykwita,<br />
  Ubrana w świeże kwiaty albo w pawie oczy<br />
  I wstęgi rozplecione, ozdoby warkoczy,<br />
  Śród głów męskich, jak w zbożu bławat i kąkole.<br />
  Klęczący różnobarwny tłum okrywa pole,<br />
  A na głos dzwonka, niby na wiatru powianie,<br />
  Chylą się wszystkie głowy jak kłosy na łanie.<br />
  <br />
  Wieśniaczki dziś na ołtarz Matki Zbawiciela<br />
  Niosą pierwszy dar wiosny, świeże snopki ziela;<br />
  Wszystko wkoło ubrane w bukiety i w wianki:<br />
  Ołtarz, obraz, a nawet dzwonnica i ganki.<br />
  Czasem poranny wietrzyk, gdy ze wschodu wionie,<br />
  Zrywa wianki i rzuca na klęczących skronie,<br />
  I rozlewa jak z mszalnej kadzielnicy wonie.<br />
  <br />
  A gdy w kościele było po mszy i kazaniu,<br />
  Wyszedł przewodniczący całemu zebraniu<br />
  Podkomorzy, niedawno przez powiatu stany<br />
  Zgodnie konfederackim marszałkiem obrany.<br />
  Miał mundur województwa: żupan złotem szyty,<br />
  Kontusz gredyturowy z frędzlą i pas lity,<br />
  Przy którym karabela z głownią jaszczurową;<br />
  Na szyi świecił wielką szpinką brylantową;<br />
  Konfederatka biała, a na niej pęk gruby<br />
  Drogich piórek; były to białych czapel czuby<br />
  (Na fest kładnie się tylko kitka tak bogata,<br />
  Której każde pióreczko kosztuje dukata).<br />
  Tak ubrany, na wzgórek wstąpił przed kościołem,<br />
  Wieśniacy i żołnierstwo ścisnęło się kołem.<br />
  On rzekł :<br />
  <br />
  &quot;Bracia! Ogłosił wam ksiądz na ambonie<br />
  Wolność, którą Cesarz-Król przywrócił Koronie,<br />
  A teraz Litewskiemu Księstwu, Polszcze cał?j<br />
  Przywraca; słyszeliście rządowe uchwały<br />
  I zwołujące walny sejm uniwersały.<br />
  Ja tylko mam słów parę przemówić do gminy<br />
  W rzeczy, która się tycze Sopliców rodziny,<br />
  Tutejszych panów. <br />
  <br />
  Cała pomni okolica,<br />
  Co tu zbroił nieboszczyk - pan Jacek Soplica;<br />
  Ale kiedy o grzechach jego wszyscy wiecie,<br />
  Czas i zasługi jego ogłosić na świecie:<br />
  Obecni tu są naszych wojsk jenerałowie,<br />
  Od których usłyszałem wszystko, co wam mowię.<br />
  Ten Jacek nie był umarł (jak głoszono) w Rzymie,<br />
  Tylko odmienił życie dawne, stan i imię;<br />
  A wszystkie przeciw Bogu i Ojczyźnie winy<br />
  Zgładził przez żywot święty i przez wielkie czyny.<br />
  <br />
  On to pod Hohenlinden, gdy Ryszpans jenerał<br />
  Na pół pobity już się do odwrotu zbierał,<br />
  Nie wiedząc, że Kniaziewicz ciągnie ku odsieczy,<br />
  On to Jacek, zwan Robak, śród grotów i mieczy<br />
  Przeniosł od Kniaziewicza listy Ryszpansowi,<br />
  Donoszące, że nasi biorą tył wrogowi.<br />
  On potem w Hiszpaniji, gdy nasze ułany<br />
  Zdobyły Samosiery grzbiet oszańcowany,<br />
  Obok Kozietulskiego był ranny dwa razy!<br />
  Następnie, jak wysłaniec, z tajnemi rozkazy<br />
  Biegał po różnych stronach ducha ludzi badać,<br />
  Towarzystwa tajemne wiązać i zakładać;<br />
  Na koniec w Soplicowie, w swem ojczystym gnieździe,<br />
  Gdy gotował powstanie, zginął na zajeździe.<br />
  Właśnie o jego śmierci nadeszła wiadomość<br />
  Do Warszawy w tę chwilę, gdy Cesarz Jegomość<br />
  Raczył mu dać za dawne czyny bohaterskie<br />
  Legiji Honorowej znaki kawalerskie.<br />
  <br />
  Owoż te wszystkie rzeczy mając na uwadze,<br />
  Ja, reprezentujący województwa władzę,<br />
  Moją konfederacką ogłaszam wam laską:<br />
  Że Jacek wierną służbą i cesarską łaską<br />
  Zniósł infamiji plamę, powraca do cześci<br />
  I znowu się w rzęd prawych patryjotów mieści;<br />
  Więc kto będzie śmiał Jacka zmarłego rodzinie<br />
  Wspomnieć kiedy o dawnej, zagładzonej winie,<br />
  Ten podpadnie za karę takiego wyrzutu<br />
  Gravis notae maculae, wedle słów Statutu<br />
  Karzących tak militem, jak i skartabela,<br />
  Co by siał infamiją na obywatela;<br />
  A że teraz jest równość, więc artykuł trzeci<br />
  Obowiązuje równie i mieszczan, i kmieci.<br />
  Ten wyrok marszałkowski pan pisarz umieści<br />
  W aktach jeneralności, a woźny obwieści.<br />
  <br />
  Co się tycze Legiji Honorowej krzyża,<br />
  Że późno przyszedł, nic to sławie nie ubliża;<br />
  Jeśli Jackowi nie mógł służyć ku ozdobie,<br />
  Niech służy ku pamiątce, wieszam go na grobie.<br />
  Trzy dni tu będzie wisiał, potem do kaplicy<br />
  Złoży się jako wotum dla Boga Rodzicy&quot;.<br />
  <br />
  To powiedziawszy, order wydobył z pokrowca<br />
  I zawiesił na skromnym krzyżyku grobowca<br />
  Uwiązaną w kokardę wstążeczkę czerwoną<br />
  I krzyż biały gwiaździsty ze złotą koroną;<br />
  Przeciw słońcu promienie gwiazdy zajaśniały<br />
  Jako ostatni odbłysk ziemskiej Jacka chwały.<br />
  Tymczasem lud na klęczkach Anioł Pański mowi,<br />
  Upraszając o wieczny pokój grzesznikowi;<br />
  Sędzia obchodzi gości i wiejską gromadę,<br />
  Wszystkich do Soplicowa wzywa na biesiadę.<br />
  <br />
  Ale na przyźbie domu usiedli dwaj starce,<br />
  Mając u kolan pełne miodu dwa półgarce;<br />
  Patrzą w sad, gdzie wśród pączków barwistego maku<br />
  Stał ułan jak słonecznik w błyszczącym kołpaku<br />
  Strojnym blachą złocistą i piórem koguta;<br />
  Przy nim dziewczę, w zielonej sukience jak ruta<br />
  Pozioma, wznosi oczki błękitne jak bratki<br />
  Ku oczom chłopca; dalej panny rwały kwiatki<br />
  Po ogrodzie, umyślnie odwracając głowy<br />
  Od kochanków, żeby im nie mięszać rozmowy.<br />
  <br />
  Ale starce miód piją, tabakierką z kory<br />
  Częstując się nawzajem, toczą rozhowory.<br />
  <br />
  &quot;Tak, tak, mój Protazeńku&quot; - rzekł klucznik
  Gerwazy.<br />
  &quot;Tak, tak, mój Gerwazeńku&quot; - rzekł woźny Protazy.<br />
  &quot;Tak to, tak!&quot; - powtórzyli zgodnie kilka
  razy,<br />
  Kiwając w takt głowami; wreszcie Woźny rzecze:<br />
  &quot;Iż proces nasz skończy się dziwnie, ja nie przeczę;<br />
  Wszakże były przykłady; pamiętam procesy,<br />
  W których się działy gorsze niż u nas ekscesy,<br />
  A intercyza cały zakończyła kłopot:<br />
  Tak z Borzdobohatymi pogodził się Łopot,<br />
  Krepsztulowie z Kupściami, Putrament z Pikturną,<br />
  Z Odyńcami Mackiewicz, z Kwileckimi Turno.<br />
  Co mówię! wszak Polacy miewali zamieszki<br />
  Z Litwą gorsze niżeli z Soplicą Horeszki,<br />
  A gdy na rozum wzięła królowa Jadwiga,<br />
  To się bez sądów owa skończyła intryga.<br />
  <br />
  Dobrze, gdy strony mają panny albo wdowy<br />
  Na wydaniu: to zawsze kompromis gotowy.<br />
  Najdłuższy proces zwykle bywa z duchowieństwem<br />
  Katolickiem albo też z bliskiem pokrewieństwem,<br />
  Bo wtenczas sprawy skończyć nie można małżeństwem.<br />
  Stąd to Lachy z Rusami w sporach nieskończonych,<br />
  Idąc z Lecha i Rusa, dwu braci rodzonych;<br />
  Stąd się tyle procesów litewskich ciągnęło<br />
  Długo z księżmi Krzyżaki, aż wygrał Jagiełło.<br />
  Stąd na koniec pendebat długo przed aktami<br />
  Sławny ów proces Rymszów z dominikanami,<br />
  Aż wygrał wreszcie syndyk klasztorny ksiądz Dymsza,<br />
  Skąd jest przysłowie: Większy Pan Bóg niż pan Rymsza;<br />
  Ja zaś dołożę: lepszy miód od Scyzoryka&quot;.<br />
  To mówiąc, półgarcówką przepił do Klucznika.<br />
  <br />
  &quot;Prawda! prawda! - rzekł na to Gerwazy wzruszony.
  -<br />
  Dziwneć to były losy tej naszej Korony<br />
  I naszej Litwy! wszak to jak małżonków dwoje!<br />
  Bóg złączył, a czart dzieli, Bóg swoje, czart swoje!<br />
  Ach, bracie Protazeńku! że to oczy nasze<br />
  Widzą! że znowu do nas ci Koronijasze<br />
  Zawitali! Służyłem ja z nimi przed laty,<br />
  Pamiętam, dzielne były z nich konfederaty!<br />
  Gdyby nieboszczyk pan mój Stolnik dożył chwili!<br />
  O Jacku! Jacku! - lecz cóż będziemy kwilili?<br />
  Skoro dziś znowu Litwa łączy się z Koroną,<br />
  Toć tem samym już wszystko zgodzono, zgładzono&quot;.<br />
  <br />
  &quot;I to dziw - rzekł Protazy - że o tej to Zosi,<br />
  O której rękę teraz nasz Tadeusz prosi,<br />
  Było przed rokiem omen, jakoby znak z nieba!&quot;<br />
  &quot;Panną Zofiją - przerwał Klucznik - zwać ją trzeba,<br />
  Bo już dorosła, nie jest dziewczyną maluczką,<br />
  Przy tym z krwi dygnitarskiej, jest Stolnika
  wnuczką&quot;.<br />
  &quot;Owoż - kończył Protazy - był to znak proroczy<br />
  O jej losie, widziałem znak na własne oczy.<br />
  <br />
  Przed rokiem tu siedziała w święto czeladź nasza<br />
  Pijąc miód, alić patrzym: pęc, pada z poddasza<br />
  Dwóch wroblów bijących się, oba samcy stare,<br />
  Jeden, młodszy cokolwiek, miał podgarle szare,<br />
  Drugi czarne; dalejże tłuc się po podwórzu,<br />
  Przewracać kulki, że aż zaryli się w kurzu;<br />
  My patrzym, a tymczasem szepcą sobie sługi,<br />
  Że ten czarny niech będzie Horeszko, a drugi<br />
  Soplica; więc ilekroć szary był na górze,<br />
  Krzyczą: &lt;&lt;Wiwat Soplica! pfe, Horeszki tchórze!&gt;&gt;<br />
  A gdy spadał, wołali: &lt;&lt;Popraw się, Soplica!<br />
  Nie daj się magnatowi, to wstyd na szlachcica!&gt;&gt;<br />
  Tak śmiejąc się czekamy, kto kogo pokona;<br />
  Wtem Zosieńka, nad ptastwem litością wzruszona,<br />
  Podbiegła i nakryła rączką te rycerze;<br />
  Jeszcze się w ręku bili, aż leciało pierze,<br />
  Taka była zawziętość w tem maleńkiem lichu.<br />
  Baby, patrząc na Zosię, gadały po cichu,<br />
  Że pewnie przeznaczeniem będzie tej dziewczyny<br />
  Pogodzić dwie od dawna zwaśnione rodziny.<br />
  A widzę, że się dzisiaj ziścił omen babi.<br />
  Prawdać to, że naonczas myślano o Hrabi,<br />
  Nie zaś o Tadeuszu&quot;. <br />
  <br />
  Na to Klucznik rzecze:<br />
  &quot;Dziwne są sprawy w świecie; kto wszystko
  dociecze!<br />
  Ja też powiem Waszeci rzecz, choć nie tak cudną<br />
  Jak ów omen, a przecież do pojęcia trudną.<br />
  Wiesz, iż dawniej rad bym był Sopliców rodzinę<br />
  W łyżce wody utopić; a tego chłopczynę,<br />
  Tadeusza, od dziecka nieźmierniem polubił.<br />
  Uważałem, że gdy się z chłopiętami czubił,<br />
  Zawsze ich zbił; więc ilekroć do zamku biegał,<br />
  Jam go zawsze do trudnych imprezów podżegał.<br />
  Wszystko mu się udało; czy wydrzeć gołębie<br />
  Na wieży, czy jemiołę oberwać na dębie,<br />
  Czyli z najwyższej sosny złupić wronie gniazdo,<br />
  Wszystko umiał; myśliłem: pod szczęśliwą gwiazdą<br />
  Urodził się ten chłopiec; szkoda, że Soplica!<br />
  Któż by zgadł, że w nim zamku powitam dziedzica,<br />
  Męża panny Zofiji, mej Wielmożnej Pani!&quot;<br />
  <br />
  Tu skończyli rozmowę, piją zadumani,<br />
  Słychać tylko niekiedy te krótkie wyrazy:<br />
  &quot;Tak, tak, Panie Gerwazy&quot;. - &quot;Tak, Panie
  Protazy&quot;.<br />
  <br />
  Przyzba tykała kuchni, której okna stały<br />
  Otworem i dym jako z pożaru buchały,<br />
  Aż z kłębów dymu, niby biała gołębica,<br />
  Mignęła świecąca się kuchmistrza szlafmyca.<br />
  Wojski przez okno kuchni, ponad starców głowy<br />
  Wytknąwszy głowę, milczkiem słuchał ich rozmowy<br />
  I podał im nareszcie filiżanki spodek<br />
  Pełen biszkoktów, mówiąc: &quot;Zakąście wasz miodek.<br />
  A ja wam też opowiem historią ciekawą<br />
  Sporu, który miał bitwą zakończyć się krwawą,<br />
  Gdy polujący w głębi nalibockich lasów<br />
  Rejtan wypłatał sztukę książęciu Denassów.<br />
  Tej sztuki omal własnem nie przypłacił zdrowiem;<br />
  Jam kłótnię panów zgodził, jak to wam opowiem&quot;.<br />
  <br />
  Ale Wojskiego powieść przerwali kucharze<br />
  Pytając, komu serwis ustawiać rozkaże.<br />
  <br />
  Wojski odszedł, a starcy, zaczerpnąwszy miodu,<br />
  Zadumani zwrócili oczy w głąb ogrodu,<br />
  Gdzie ów dorodny ułan rozmawiał z panienką.<br />
  Właśnie ułan ująwszy jej dłoń lewą ręką<br />
  (Prawą miał na temlaku, widać, że był ranny),<br />
  Z takiemi odezwał się słowami do panny:<br />
  <br />
  &quot;Zofijo, musisz to mnie koniecznie powiedzieć,<br />
  Nim zamienim pierścionki, muszę o tem wiedzieć.<br />
  I cóż, że przeszłej zimy byłaś już gotowa<br />
  Dać słowo mnie? Ja wtenczas nie przyjąłem słowa:<br />
  Bo i cóż mi po takiem wymuszonem słowie?<br />
  Wtenczas bawiłem bardzo krótko w Soplicowie;<br />
  Nie byłem taki próżny, ażebym się łudził,<br />
  Żem jednem mem spójrzeniem miłość w tobie wzbudził.<br />
  Ja nie fanfaron; chciałem mą własną zasługą<br />
  Zyskać twe względy, choćby przyszło czekać długo.<br />
  Teraz jesteś łaskawa twe słowo powtórzyć;<br />
  Czymże na tyle łaski umiałem zasłużyć?<br />
  Może mnie bierzesz, Zosiu, nie tak z przywiązania,<br />
  Tylko że stryj i ciotka do tego cię skłania;<br />
  Ale małżeństwo, Zosiu, jest rzecz wielkiej wagi;<br />
  Radź się serca własnego, niczyjej powagi<br />
  Tu nie słuchaj, ni stryja groźb, ni namów cioci;<br />
  Jeśli nie czujesz dla mnie nic oprócz dobroci,<br />
  Możem te zaręczyny czas jakiś odwlekać;<br />
  Więzić twej woli nie chcę, będziem, Zosiu, czekać.<br />
  Nic nas nie nagli, zwłaszcza że wczora wieczorem<br />
  Dano mi rozkaz zostać w Litwie instruktorem<br />
  W pułku tutejszym, nim się z mych ran nie wyleczę.<br />
  I cóż, kochana Zosiu?&quot;<br />
  <br />
  Na to Zosia rzecze,<br />
  Wznosząc głowę i patrząc w oczy mu nieśmiało:<br />
  &quot;Nie pamiętam już dobrze, co się dawniej działo;<br />
  Wiem, że wszyscy mówili, iż za mąż iść trzeba<br />
  Za Pana; ja się zawsze zgadzam z wolą Nieba<br />
  I z wolą starszych&quot;. Potem, spuściwszy oczęta,<br />
  Dodała: &quot;Przed odjazdem, jeśli Pan pamięta,<br />
  Kiedy umarł ksiądz Robak, w ową burzę nocną,<br />
  Widziałam, że Pan jadąc żałował nas mocno:<br />
  Pan łzy miał w oczach; te łzy, powiem Panu szczerze,<br />
  Wpadły mnie aż do serca; odtąd Panu wierzę,<br />
  Że mnie lubisz; ilekroć mówiłam pacierze<br />
  Za Pana powodzenie, zawsze przed oczami<br />
  Stał Pan z temi dużemi, błyszczącemi łzami.<br />
  Potem Podkomorzyna do Wilna jeździła,<br />
  Wzięła mię tam na zimę, alem ja tęskniła<br />
  Do Soplicowa i do tego pokoiku,<br />
  Gdzie mnie Pan naprzód w wieczór spotkał przy stoliku,<br />
  Potem pożegnał; nie wiem, skąd pamiątka Pana,<br />
  Coś niby jak rozsada w jesieni zasiana,<br />
  Przez całą zimę w mojem sercu się krzewiła,<br />
  Że jako mówię Panu - ustawniem tęskniła<br />
  Do tego pokoiku i cóś mi szeptało,<br />
  Że tam znów Pana znajdę, i tak się też stało.<br />
  Mając to w głowie, często też miałam na ustach<br />
  Imię Pana - było to w Wilnie za zapustach;<br />
  Panny mówiły, że ja jestem zakochana:<br />
  Jużci, jeżeli kocham, to już chyba Pana&quot;.<br />
  <br />
  Tadeusz, rad z takiego miłości dowodu,<br />
  Wziął ją pod rękę, ścisnął i wyszli z ogrodu<br />
  Do pokoju damskiego, do owej komnaty,<br />
  Kędy Tadeusz mieszkał przed dziesięcią laty.<br />
  <br />
  Teraz bawił tam Rejent, cudnie wystrojony<br />
  I usługiwał damie, swojej narzeczon?j,<br />
  Biegając i podając sygnety, łańcuszki,<br />
  Słoiki i flaszeczki, i proszki, i muszki;<br />
  Wesoł, na pannę młodą patrzył tryumfalnie.<br />
  Panna młoda kończyła robić gotowalnię;<br />
  Siedziała przed źwierciadłem, radząc się bóstw wdzięku;<br />
  Pokojowe zaś - jedne z żelazkami w ręku<br />
  Odświeżają nadstygłe warkoczów pierścionki,<br />
  Drugie klęcząc pracują około falbonki.<br />
  <br />
  Gdy się tak Rejent bawi ze swą narzeczoną,<br />
  Kuchcik stuknął doń w okno: kota postrzeżono!<br />
  Kot, wykradłszy się z łozy, prześmignął po łące<br />
  I wskoczył w sad pomiędzy jarzyny wschodzące;<br />
  Tam siedzi, wystraszyć go łacno z rozsadniku<br />
  I uszczuć, postawiwszy charty na przesmyku.<br />
  Bieży Asesor, ciągnąc za obróż Sokoła,<br />
  Pośpiesza za nim Rejent i Kusego woła.<br />
  Wojski obu z chartami przy płocie ustawił,<br />
  A sam się z placką muszą do sadu wyprawił.<br />
  Depcąc, świszcząc i klaszcząc, bardzo źwierza trwoży:<br />
  Szczwacze, trzymając każdy charta na obroży,<br />
  Ukazują palcami, skąd zając wyruszy,<br />
  Cmokają z cicha; charty nadstawiły uszy,<br />
  Wytknęły pyski na wiatr i drżą niecierpliwie,<br />
  Jak dwie strzały złożone na jednej cięciwie.<br />
  Wtem Wojski krzyknął: &quot;Wycz-ha!&quot;<br />
  Zając smyk zza płotu<br />
  Na łąkę, charty za nim, i wnet bez obrotu<br />
  Sokół i Kusy razem spadli na szaraka<br />
  Ze dwóch stron w jednej chwili, jak dwa skrzydła ptaka.<br />
  I zęby mu jak szpony zatopili w grzbiecie.<br />
  Kot jęknął raz, jak nowo narodzone dziecię.<br />
  Żałośnie! Biegą szczwacze: już leży bez ducha,<br />
  A charty mu sierć białą targają spod brzucha.<br />
  <br />
  Szczwacze pogłaskali psy, a Wojski tymczasem<br />
  Dobył nożyk strzelecki wiszący za pasem,<br />
  Oderznął skoki i rzekł: &quot;Dziś równą odprawę<br />
  Wezmą pieski, bo równą pozyskali sławę;<br />
  Równa ich była rączość, równa była praca;<br />
  Godzien jest pałac Paca, godzien Pac pałaca,<br />
  Godni są szczwacze chartów, godne szczwaczów charty;<br />
  Otoż skończony spór wasz długi i zażarty;<br />
  Ja, któregoście sędzią zakładu obrali,<br />
  Wydaję wreszcie wyrok: obaście wygrali.<br />
  Wracam fanty, niech każdy przy swoim zostanie,<br />
  A wy podpiszcie zgodę&quot;. <br />
  Na starca wezwanie<br />
  Szczwacze zwrócili na się rozjaśnione lice<br />
  I długo rozdzielone złączyli prawice.<br />
  <br />
  Wtem rzekł Rejent: <br />
  &quot;Stawiłem niegdyś konia z rzędem,<br />
  Opisałem się także przed ziemskim urzędem,<br />
  Iż pierścień mój sędziemu w salaryjum złożę;<br />
  Fant postawiony w zakład wracać się nie może.<br />
  Pierścień niechaj Pan Wojski na pamiątkę przymie<br />
  I każe na nim wyryć albo swoje imię,<br />
  Lub, gdy zechce, herbowne Hreczechów ozdoby;<br />
  Krwawnik jest gładki, złoto jedenastej proby.<br />
  Konia teraz ułani pod jazdę zabrali,<br />
  Rzęd został przy mnie; każdy znawca ten rzęd chwali,<br />
  Iż jest wygodny, trwały, a piękny jak cacko:<br />
  Kulbaczka wąska, modą z turecka kozacką,<br />
  Kula na przodzie, w kuli są drogie kamienie,<br />
  Poduszeczka z rubrontu wyścieła siedzenie,<br />
  A kiedy na łęk wskoczysz, na tym miękkim puszku<br />
  Między kulami siedzisz wygodnie jak w łóżku;<br />
  A gdy w galop puścisz się (tu rejent Bolesta,<br />
  Który, jako wiadomo, bardzo lubił gesta,<br />
  Rozstawił nogi, jakby na konia wskakiwał,<br />
  Potem galop udając powoli się kiwał),<br />
  A gdy w galop puścisz się, natenczas z czapraka<br />
  Blask bije, jakby złoto kapało z rumaka,<br />
  Bo tabenki są gęsto złotem nakrapiane<br />
  I szerokie strzemiona srebrne pozłacane;<br />
  Na rzemieniach munsztuka i na uździenicy<br />
  Połyskają guziki perłowej macicy,<br />
  U napierśnika wisi księżyc w kształt Leliwy,<br />
  To jest w kształt nowiu. Cały ten sprzęt osobliwy,<br />
  Zdobyty (jak wieść niesie) w boju podhajeckim<br />
  Na jakimś bardzo znacznym szlachcicu tureckim,<br />
  Przyjm, Asesorze, w dowód mojego szacunku&quot;.<br />
  <br />
  A na to rzekł Asesor, wesoł z podarunku:<br />
  &quot;Ja niegdyś darowane od księcia Sanguszki<br />
  Stawiłem w zakład moje prześliczne obróżki,<br />
  Jaszczurem wykładane, z kolcami ze złota,<br />
  I utkaną z jedwabiu smycz, której robota<br />
  Równie droga jak kamień, co się na niej świeci.<br />
  Chciałem sprzęt ten zostawić w dziedzictwie dla dzieci;<br />
  Dzieci pewnie mieć będę, wiesz, że się dziś żenię;<br />
  Ale ten sprzęt, Rejencie, proszę uniżenie,<br />
  Bądź łaskaw przyjąć w zamian za twój rzęd bogaty<br />
  I na pamiątkę sporu, co długiemi laty<br />
  Toczył się i nareszcie zakończył zaszczytnie<br />
  Dla nas obu. - Niech zgoda między nami kwitnie!&quot;<br />
  <br />
  Więc wracali do domu oznajmić za stołem,<br />
  Że się skończył spór między Kusym i Sokołem.<br />
  <br />
  Była wieść, że zająca tego Wojski w domu<br />
  Wyhodował i w ogród puścił po kryjomu,<br />
  Ażeby szczwaczów zgodzić zbyt łatwą zdobyczą.<br />
  Staruszek tak swą sztukę zrobił tajemniczo,<br />
  Że oszukał zupełnie całe Soplicowo.<br />
  Kuchcik w lat kilka później szepnął o tem słowo,<br />
  Chcąc Asesora skłócić z Rejentem na nowo;<br />
  Ale próżno krzywdzące chartów wieści szerzył:<br />
  Wojski zaprzeczył i nikt kuchcie nie uwierzył.<br />
  <br />
  Już goście, zgromadzeni w wielkiej zamku sali,<br />
  Czekając uczty, wkoło stołu rozmawiali,<br />
  Gdy pan Sędzia w mundurze wojewódzkim wchodzi<br />
  I pana Tadeusza z Zofiją przywodzi.<br />
  Tadeusz, lewą dłonią dotykając głowy,<br />
  Pozdrowił swych dowódców przez ukłon wojskowy.<br />
  Zofija z opuszczonem ku ziemi wejrzeniem,<br />
  Zapłoniwszy się, gości witała dygnieniem<br />
  (Od Telimeny pięknie dygać wyuczona).<br />
  Miała wianek na głowie jako narzeczona,<br />
  Zresztą ubior ten samy, w jakim dziś w kaplicy<br />
  Składała snop wiosenny dla Boga Rodzicy.<br />
  Użęła znów dla gości nowy snopek ziela;<br />
  Jedną ręką zeń kwiaty i trawy rozdziela,<br />
  Drugą swój sierp błyszczący poprawia na głowie.<br />
  Brali ziółka, całując jej ręce, wodzowie.<br />
  Zosia znowu dygała w kolej, zapłoniona.<br />
  <br />
  Wtem jenerał Kniaziewicz wziął ją za ramiona<br />
  I złożywszy ojcowski całus na jej czole,<br />
  Podniosł w górę dziewczynę, postawił na stole,<br />
  A wszyscy, klaszcząc w dłonie zawołali: &quot;Brawo!&quot; -<br />
  Zachwyceni dziewczyny urodą, postawą,<br />
  A szczególniej jej strojem litewskim prostaczym;<br />
  Bo dla tych wodzów, którzy w swem życiu tułacz?m<br />
  Tak długo błąkali się w obcych stronach świata,<br />
  Dziwne miała powaby narodowa szata,<br />
  Która im wspominała i młode ich lata,<br />
  I dawne ich miłostki; więc ze łzami prawie<br />
  Skupili się do stołu, patrzyli ciekawie.<br />
  Ci proszą, aby Zosia wzniosła nieco czoło<br />
  I oczy pokazała; ci, ażeby wkoło<br />
  Raczyła się obrócić; dziewczyna wstydliwa<br />
  Obraca się, lecz oczy rękami zakrywa.<br />
  Tadeusz patrzył wesoł i zacierał ręce.<br />
  <br />
  Czy ktoś Zosi poradził wyjść w takiej sukience,<br />
  Czy instynktem wiedziała (bo dziewczyna zgadnie<br />
  Zawsze instynktem, co jej do twarzy przypadnie),<br />
  Dosyć, że Zosia pierwszy raz w życiu dziś z rana<br />
  Była od Telimeny za upor łajana,<br />
  Nie chcąc modnego stroju, aż wymogła płaczem,<br />
  Że ją tak zostawiono, w ubraniu prostaczem.<br />
  <br />
  Spodniczkę miała długą, białą; suknię krótką<br />
  Z zielonego kamlotu, z różową obwódką;<br />
  Gorset także zielony, różowemi wstęgi<br />
  Od łona aż do szyi sznurowany w pręgi;<br />
  Pod nim pierś jako pączek pod listkiem się tuli.<br />
  Od ramion świecą białe rękawy koszuli,<br />
  Jako skrzydła motyle do lotu wydęte,<br />
  U dłoni skarbowane i wstążką opięte;<br />
  Szyja także koszulką obciśniona wąską,<br />
  Kołnierzyk zadzierzgniony różową zawiązką;<br />
  Zauszniczki wyrznięte sztucznie z pestek wiszni,<br />
  Których się wyrobieniem Sak Dobrzyński pyszni<br />
  (Były tam dwa serduszka z grotem i płomykiem,<br />
  Dane dla Zosi, gdy Sak był jej zalotnikiem);<br />
  Na kołnierzyku wiszą dwa sznurki bursztynu,<br />
  Na skroniach zielonego wianek rozmarynu.<br />
  Wstążki warkoczów Zosia rzuciła na barki,<br />
  A na czoło włożyła zwyczajem żniwiarki<br />
  Sierp krzywy, świeżem żęciem traw oszlifowany,<br />
  Jasny jak nów miesięczny nad czołem Dyjany.<br />
  <br />
  Wszyscy chwalą, klaskają. Jeden z oficerów<br />
  Dobył z kieszeni portefeuille z plikami papierów,<br />
  Rozłożył je, ołówek przyciął, w ustach zmoczył,<br />
  Patrzy w Zosię, rysuje. Ledwie Sędzia zoczył<br />
  Papiery i ołówki, poznał rysownika,<br />
  Choć go bardzo odmienił mundur pułkownika,<br />
  Bogate szlify, mina prawdziwie ułańska<br />
  I wąsik poczerniony, i bródka hiszpańska.<br />
  Sędzia poznał: &quot;Jak się masz, mój Jaśnie Wielmożny<br />
  Hrabio? I w ładownicy masz twój sprzęt podróżny<br />
  Do malarstwa!&quot; - W istocie był to Hrabia młody,<br />
  Niedawny żołnierz, lecz że wielkie miał dochody<br />
  I swoim kosztem cały pułk jazdy wystawił,<br />
  I w pierwszej zaraz bitwie wybornie się sprawił,<br />
  Cesarz go półkownikiem dziś właśnie mianował:<br />
  Więc Sędzia witał Hrabię i rangi winszował,<br />
  Ale Hrabia nie słuchał, a pilnie rysował.<br />
  <br />
  Tymczasem weszła druga para narzeczona:<br />
  Asesor, niegdyś cara, dziś Napoleona<br />
  Wierny sługa; żandarmów oddział miał w komendzie,<br />
  A choć ledwie dwadzieścia godzin był w urzędzie,<br />
  Już włożył mundur siny z polskiemi wyłogi<br />
  I ciągnął krzywą szablę, i dzwonił w ostrogi.<br />
  Obok poważnym krokiem szła jego kochanka,<br />
  Ubrana bardzo strojnie, Tekla Hreczeszanka;<br />
  Bo Asesor już dawno Telimenę rzucił<br />
  I aby tę kokietkę tym mocniej zasmucił,<br />
  Ku Wojszczance afekty serdeczne obrócił.<br />
  Panna nie nadto młoda, już pono półwieczna,<br />
  Lecz gospodyni dobra, osoba stateczna<br />
  I posażna, bo oprócz swej dziedzicznej wioski<br />
  Sumką z daru Sędziego powiększała wnioski.<br />
  <br />
  Trzeciej pary daremnie czekają czas długi.<br />
  Sędzia niecierpliwi się i wysyła sługi;<br />
  Wracają: powiadają, że trzeci małżonek,<br />
  Pan Rejent, szczując kota, zgubił swój pierścionek<br />
  Ślubny, szuka na łące; a Rejenta dama<br />
  Jeszcze u gotowalni, choć śpieszy się sama<br />
  I choć jej pomagają służebne kobiety,<br />
  Nie mogła w żaden sposób skończyć toalety;<br />
  Ledwie będzie gotowa na godzinę czwartą.<br />
  <br />
 </div>
</body>
</html>
